# -*- mode: mandoku-view; -*-
#+TITLE: 內簡尺牘
#+DATE: 2015-08-24 23:57:47.054799
#+PROPERTY: ID KR4d0180
#+PROPERTY: BASEEDITION WYG    
#+PROPERTY: JUAN 卷三
<pb:KR4d0180_WYG_003-1a>¶
欽定四庫全書¶
　内簡尺牘巻三¶
　　　　　　　　　　　　宋　孫　覿　撰¶
　　　　　　　　　　　　　　李祖堯　注¶
　　　與宫使李尚書(名擢字/德升)¶
公辭郡甚善龔遂治渤海奏言無令丞相御史拘臣以¶
文法宣帝許之(前漢史循吏傳龔遂字少卿山陽南平/陽人宣帝即位渤海左右郡嵗饑盜賊)¶
(並起二千石不能禽制上選能治者丞相御史舉遂可/用上以為渤海太守謂遂曰渤海廢亂朕甚憂之君欲)¶
<pb:KR4d0180_WYG_003-1b>¶
(何以息其盜賊以稱朕意遂對曰海瀕遐逺不霑聖化/其民困於饑寒而吏不恤故使陛下赤子盜弄陛下之)¶
(兵於潢池中耳今欲使臣勝之耶將安之也上聞遂對/甚恱答曰選用賢良固欲安之也遂曰臣聞治亂民猶)¶
(治亂繩不可急也唯緩之然後可治臣願丞相御史且/無拘臣以文法得一切便宜從事上許焉乗傳至渤海)¶
(界郡聞新太守至發兵以迎遂皆遣還移書勅屬縣悉/罷逐捕盜賊吏諸持鉏鉤田器者皆為良民吏毋得問)¶
(持兵者迺為盜賊遂單車獨行/至府郡中翕然盜賊亦皆罷)今日從臣守彫郡必度¶
外有所為而待以嵗月可冀尺寸之功也若一人守之¶
數十人伺之一搖手舉足便嗷嗷為祟固不若明哲保¶
身之愈也¶
<pb:KR4d0180_WYG_003-2a>¶
向來驛使致問遺便趍宜興鎮江矣比歸次城中與之¶
遇㩦與俱還疲曵之餘信筆作謝至今負簡慢之愧復¶
被誨存具審春序寒燠未調台候萬福吾儕皆老矣日¶
望公把一麾南來(詩話云守郡謂之建麾盖用顔延年/一麾乃出守之句不知其誤也延年)¶
(謂一麾之麾如武王右秉白旄以麾之麾耳延年詠阮/始平詩云屢薦不入官一麾乃出守謂山濤薦咸為吏)¶
(部三上而武帝不用其後一擠遂出始平故有此句延/年被擯以此自託耳後杜牧之為登樂遊原詩云擬把)¶
(一麾江海去樂遊原/上望昭陵遂為故事)邂逅一見而不能得但時想見風¶
神於落月照屋梁之時也(杜工部詩落月滿/屋梁猶疑照顔色)¶
<pb:KR4d0180_WYG_003-2b>¶
曽宏父(名惇時/為台守)寄近詩可見賔客之盛(詳見天台所刻/曾使君詩集)¶
然德齒之尊(孟子朝廷莫如爵鄉黨莫/如齒輔世長民莫如德)則莫有出公右¶
者又示長短句一軸樽爼風流追繼前修想寓公不復¶
賦式㣲矣(毛詩式微篇序云式㣲黎侯寓於衛其臣勸/以歸也式微式微胡不歸微君之故胡為乎)¶
(中露式微式微胡不歸/微君之躬胡為乎泥中)某嘗謂天下之樂無窮而意適¶
則為樂何必据虎背而坐(闕/)使道傍人指以為仙者而¶
謂之樂乎聊發千里一笑(東坡先生答范景仁書云/聊爾信筆以發千里一笑)¶
某初欲倚公為東道主(後漢史光武謂耿弇/此是我北道主人)從後騎一¶
<pb:KR4d0180_WYG_003-3a>¶
覽赤城之勝(洞天福地記云天台赤城山髙一萬八千/丈其周回五百里名上清玉平之天即桐)¶
(栢真人所理葛仙翁煉丹得道之處上應台星故名天/台在台州天台縣又禮靈符會稽記云赤城山色皆赤)¶
(狀似晨霞故孫綽天台/賦云赤城霞起以建標)顧以世議迫隘連牆不相請謁¶
尚恐不免千里命駕(晉嵇康與吕安友善/每一相思千里命駕)駴世驚愚必¶
不見赦(南華真經云聖人之所以駴天下神人未嘗過/而問焉賢人所以駴世聖人未嘗過而問焉君)¶
(子所以駴國賢人/未嘗過而問焉)坐此阻濶十五年相望一涯但有企¶
竦奉手誨具審春暄台候勝常目𤯝小間否(𤯝音所景/反説文云)¶
(目病生翳/一曰災𤯝)鍾乳丹砂固貴人所餌公燕居如齋無聲伎¶
<pb:KR4d0180_WYG_003-3b>¶
之奉以陽攻陽秪益病耳非徒無益也(本草石鍾乳味/甘温無毒陶隠)¶
(居云出始興名山石洞唯通中輕薄如鵝翎管碎之爪/甲中無鴈齒光明者善又云丹砂味甘微寒益氣明目)¶
(生符陵山谷孟子曰/非徒無益而又害之)¶
呉守報罷曾宏父必已詣郡學問文采守賢喜事家風¶
凛然遂有與晤言者章掾䝉推奨(掾屬官也漢史云/蕭何為史書掾)渠¶
依青龍婦家富人陳氏(呉郡圗經續記云滬瀆旁有青/龍鎮人莫知其得名之由或云)¶
(因船得名庾信哀江南賦云排青龍之戰艦南史楊素/伐陳以舟師至三峽陳將戚欣以青龍百餘艘屯兵守)¶
(狼尾灘楊素親率黄龍十艘銜枚而下撃敗之則青龍/者乃戰艦之名或曰青龍舟孫權所造也蓋昔時曾置)¶
<pb:KR4d0180_WYG_003-4a>¶
(船於此地/因名之耳)趍台時其婦懐妊陳媪(前漢史髙祖母媪文/頴注曰幽州及漢中)¶
(皆謂老嫗為媪孟康注曰媪音烏老反/顔師古注云媪女老稱也孟音是也)留之不遣聞此¶
月免乳(前漢史外戚傳霍光妻顯曰婦人免乳/大故十死一生顔師古曰免乳産子也)度當至¶
官下王孫不能自食固應爾耶(前漢史韓信傳云信至/城下釣有一漂母哀之)¶
(飯信竟漂數十日信謂漂母曰吾必重報母母怒/曰大丈夫不能自食吾哀王孫而進食豈望報乎)更望¶
終賜游揚諸公間(前漢史季布傳曹丘生曰使僕/游揚足下名於尺寸顧不美乎)遂¶
寸進區區之叩¶
奉誨存大慰瞻仰即日嵗晏寒令浸嚴共惟台候萬福¶
<pb:KR4d0180_WYG_003-4b>¶
某老境衰殘夏秋感疾在膚革間雖不至卧病而塊然¶
危坐一榻之上奄奄彌時殆不知有身世也一女弟新¶
寡(前漢史司馬相如傳云/卓王孫有女文君新寡)諸孤呱呱(書益稷篇云啓呱/呱而泣予弗子注)¶
(云啟禹子也聞泣/聲不暇以子名之)不能赴捄冬至後方往視之遂由徑¶
入荆溪(論語行/不由徑)奠横山公(胡樞密/居横山)舟回詣城府親舊挽¶
留涉旬而後返方嵗窮(禮記月令云季冬之月日窮/于次月窮于紀星回于天)塞¶
向之時(毛詩國風云塞向瑾户注云/向者北牖也為此者備寒也)扶憊衝寒(杜工部/詩云山)¶
(意衝寒/欲放梅)弔死問疾殊不獲已耳比日方能具報草草不宣¶
<pb:KR4d0180_WYG_003-5a>¶
省書喜聞眠宿大佳某已遂首丘(注同/前)而公亦安於¶
閒寂相望耿耿如太白之配殘月也(唐韓文公集東方/未明篇云東方半)¶
(明大星沒獨有太白配殘月嗟爾殘月勿相疑同光共/影須㬰期殘月暉暉太白耿耿雞三號更五㸃王直方)¶
(詩文發源云東坡送李公擇云有如長庚星到曉爛不/收贈道潜云故人各在天一角相望落落如晨星任師)¶
(中挽辭云相看半作晨星沒可憐太白與殘月而黄門/送退翁守懐安亦云我懐同門友勢如曉天星學者尤)¶
(多用/此)¶
大雅醖藉尊賢貴老自有家風寓公諒無泥中之嘆(式/微)¶
(篇已見/前注)相之猶未造官殆是閩盜未靖之故福唐大府¶
<pb:KR4d0180_WYG_003-5b>¶
置家其中度無可慮者舉之詩語益竒乃翁一部皷吹¶
也(南史孔稚珪字德璋居宅盛營山水憑几獨酌門庭/之内草萊不剪中有蛙鳴或問之曰欲為陳蕃乎珪)¶
(曰我以此當兩部皷吹何必效蕃王晏嘗鳴皷吹候之/聞羣蛙鳴曰此殊聒人耳珪曰我聽皷吹不及此晏有)¶
(慙/色)¶
分違十七年心衰貌改可以想見而區區念德烱如皦¶
日也(毛詩云謂予不/信有如皦日)即日春寒台候復何如某聞公苦¶
赤目相之示書亦云方藥率用菊花芎辛之屬(本草云/菊花味)¶
(苦甘平無毒去風眩腫痛目欲脱淚出又云芎藭味辛/温無毒主風入腦目淚出其葉名蘼蕪又云細辛味辛)¶
<pb:KR4d0180_WYG_003-6a>¶
(温無毒去風/明目通九竅)此等公未嘗入口唯有瞑目趺坐存神守¶
氣(楚辭逺遊云一氣/孔神兮於中夜存)可不藥而愈也冬温如春令(禮記/月令)¶
(云季冬行春令則胎/夭多傷國多固疾)村氓無逺慮質賣裘褐一空而層¶
冰積雪過於窮臘(楚辭招䰟云層冰/峩峩飛雪千里)饑疫相仍更有可¶
慮者所冀慎疾(論語云子之/所慎齋戰疾)以益壽福(東坡先生與陳/師仲書云其餘)¶
(慎疾/自重)¶
相之録近詩見遺讀之竦然詞句温麗(東坡先生云栁/子厚詩在陶淵)¶
(明下韋蘇州上退之豪放竒/險則過之温麗靖深不及也)不見圭角(唐韓昌黎文石/鼎聮句云磨礲)¶
<pb:KR4d0180_WYG_003-6b>¶
(去圭/角)正似其為人一門之内連枝秀傑(兄弟為/連枝也)可為公¶
賀也舉之謂當一過婦翁(晉史衛玠字叔寳時號玉人/故時語曰婦翁氷清女婿玉)¶
(潤/)可冀邂逅竟不如所料似聞欲試科目髙文碩學已¶
藉藉在搢紳間又何必决得失於一夫之目也¶
使臨枉誨飭具審履兹冬序台候勝常某聞公苦赤目¶
固不如别紙之詳大抵肝受熱則目病故醫療率用寒¶
藥久之則害於脾不能食雖少壯者亦難之公年㡬七¶
十寒藥豈可輒近以熱攻熱必作障翳如書所云也近¶
<pb:KR4d0180_WYG_003-7a>¶
見一醫療王剛中刮膜如神(涅槃經云如目盲人為治目/故造詣良醫即以金篦刮)¶
(其眼膜又唐杜甫秋日䕫府詠/懐云金篦方刮眼鏡象未離銓)知公訪兩醫亦妙手日¶
佇藥喜(注見/前)慰此區區晨夕念望之心¶
又知天台水潦之厄徙避猶未復也鄉州上田已槁死¶
下田亦敗於秋潦宜興山間與杭湖相接連處往往漂¶
沒比省妻母之喪至餘杭道中猶有浮查在髙樹如栁¶
儀曹所云也(唐栁宗元集雨晴至江渡詩云江雨初晴/思逺步日西獨向愚溪渡江頭水落村徑)¶
(成撩亂浮槎在髙/樹槎查二字通用)天台並海亦復爾耶¶
<pb:KR4d0180_WYG_003-7b>¶
海錯豐餉方移家拯溺之初又為公此費拜貺殆不皇¶
也筆三十枚并小牋三百謾馳上微贄可當一笑耳女¶
子初苦痰飲初不料至此方夕痺厥竟不能出一言而¶
去設有宿誡不過託其夫與子耳李郎尚待逺次必占¶
去就於酒醴之間敢忘設也(前漢史楚元王交傳元王/以穆生白生申公為中大)¶
(夫髙后旹浮丘伯在長安元王遣子郢客與申公俱卒/業文帝時聞申公為詩最精以為博士元王好詩諸子)¶
(皆讀詩申公始為詩傳號魯詩元王亦次之詩傳號曰/元王詩世或有之髙后時以元王子郢客為宗正封上)¶
(邳侯元王薨太子辟非先卒文帝乃以郢客嗣是為夷/王申公為博士失官隨郢客歸復以為中大夫立四年)¶
<pb:KR4d0180_WYG_003-8a>¶
(薨子戊嗣初元王敬禮申公等穆生不嗜酒元王每置/酒常為設醴及戊即位常設後忘設焉穆生退曰可以)¶
(逝矣醴酒不設王之意怠不去楚人將鉗我於市稱疾/卧申公白生强起之曰獨不念先王之德與今王一旦)¶
(失小禮何足至此穆生曰先王之所禮吾三人者為道/之存故也今而忽之是忘道也忘道之人胡可與久處)¶
(豈謂區區之禮/哉遂謝病去)䝉問逮遂私布之¶
　　　與張尚書(名登字/瑩如)¶
茂嘉遣騎至所遺誨帖把玩三復具見存寵衰晩之意¶
即日履兹嵗端共惟台候萬福某久在泥塗(見二巻楊/樞密帖注)¶
故人方居天上雖榮悴了不相關而聲氣之求(易乾卦/同聲相)¶
<pb:KR4d0180_WYG_003-8b>¶
(應同氣/相求)不間喧寂幸甚過望不可言不宣¶
别紙開諭重悉今日之急兵與賦而已屬者南北解仇¶
上下厭兵姑為息肩之計(趙臺卿云嘗/息肩弛擔)唯髙才獨當天¶
下之急務某頃嘗居此官為國用之大蠧如三省吏禄¶
有一輩請十七色錢者諸將之兵或淪於異域或去為¶
盜賊或死於兵火無慮數萬而名籍不除駞坊車營務¶
無一車馬而廩於官者千餘輩如學官書局禮樂之司¶
尤為不急版曹坐視太息莫敢誰何故於謝表具言其¶
<pb:KR4d0180_WYG_003-9a>¶
事(公謝户部尚書表云備數選曹分掌三銓之法掄材/計者參榮八座之聮中謝竊以舉天下版圗之繁治)¶
(邦内經常之費任土納四方之貢持衡居五貨之平輕重/相權上下均足承平嵗久奢泰曰滋好大喜功喜新厭)¶
(故遂底魴魚頳尾之害馴致䍧羊羵首之妖萬乗蒙塵不/備純駟羣氓擠壑不撡羮藜當屬能臣共圖國計顧夷傷)¶
(之未起念均節之宜先六軍之名籍第挂空文三省之/司存猶仍舊貫吏部毁法添差之冗公車上書特補之)¶
(恩學校儒官尚崇文具圗書冊府當俟太平畫餅空餐/畫墁浮食在宣和固已如此至建炎益又甚焉自非蠲)¶
(令改制一清流弊之原何以富國裕民復見中興之盛/顧如臣者自視缺然智力以窮憂責彌重若為報稱不)¶
(負使令固嘗欲奮體上副君父責成之意恐不勝側目/必致小人妄作之凶兹蓋伏遇皇帝陛下親臨諸將征)¶
(伐之師盡得斯民利病之實除苛解嬈黜聚歛之臣捄/弊扶傷塞僥倖之路閔兹邦用深軫聖情夫何么麽之)¶
<pb:KR4d0180_WYG_003-9b>¶
(姿亦預棟木之數茍操刀而立㫁初無畏首畏/尾之虞則解絃而更張庻有足食足兵之望)庶㡬朝¶
廷解絃更張(前漢史董仲舒傳仲舒對策稱孔子曰腐/朽之木不可彫也糞土之牆不可圬也今)¶
(漢繼秦之後如朽木糞牆雖欲善治之亡可柰何法出/而姦生令下而詐起如以湯止沸抱薪救火愈甚亡益)¶
(也竊譬之琴瑟不調甚者必解而更張之乃可皷也為/政而不行甚者必變而更化之乃可理也當更張而不)¶
(更張雖有良工不能善調也當更化/而不更化雖有大賢不能善治也)少寛徵歛之急省¶
書有不自專之語唯某能識公此意也¶
某久安窮陋雖不相聞而一時名德中外所向固不必¶
尺書啟問而後察也即日冬序早寒共惟台候萬福某¶
<pb:KR4d0180_WYG_003-10a>¶
妻母年㡬八十得疾卧山間不獲已扶憊一詣而寓舎¶
在境中小舟由徑若販夫賈豎逃免征輸不敢踐冠蓋¶
舟車四達之路東道主乃平生握手之舊望之若霄漢¶
然匿形避影浹日而反可以發公一大笑也¶
向傳進端殿踐樞省豈唯區區喜可為天下賀也久之¶
乃聞尚留京兆侍從久次僉論所屬固自應爾况如白¶
首故人尤有望於綈袍之舊(史記范雎傳雎既相秦秦/號曰張禄而魏不知以為)¶
(范雎已死乆矣魏聞秦且東伐韓魏魏使須賈於秦范/雎聞之為微服敝衣間步之邸見須賈見之而驚曰范)¶
<pb:KR4d0180_WYG_003-10b>¶
(叔固無恙乎范雎曰然須賈笑曰范叔有説於秦邪曰/不也雎前日得過於魏相固亡逃至此安敢説乎湏賈)¶
(曰今叔何事范叔曰臣為人庸賃湏賈哀之留與坐飲/食曰范叔一寒如此哉乃取其一綈袍以賜之為湏賈)¶
(御入秦相府至相舍門謂須賈曰待我我為君先入通/於相君賈問門下范叔不出何也門下曰乃吾相張君)¶
(也湏賈大驚謝罪雎曰公之所以得無/死者以綈袍戀戀有故人之意故釋公)然沖天之羽必¶
在三年不飛之後也(史記滑稽列傳云淳于髠者齊之/贅壻也威王之時喜隠好為淫樂)¶
(諸侯並侵國且危亡左右莫敢諫淳于髠説之以隠曰/國中有大鳥止王之庭三年不蜚又不鳴王知此鳥何)¶
(也王曰此鳥不飛則已一飛/沖天不鳴則已一鳴驚人)¶
親情桐廬簿惠𣋌常州宜興縣人其家卜以十一月塟¶
<pb:KR4d0180_WYG_003-11a>¶
其祖曄欲一歸視其塟輒告端明乞一催軍器差檄至¶
常旬月間復還官次養生送死人道之常而拘於官簿¶
不得輒去有望於門下故不復避千僣之罪也¶
　　　與胡尚書(名交修/字已茂)¶
方見周惇義云公行有北門之召已聞詔追殊慰僉屬¶
(公文集載行狀云已茂常州晉陵人建炎南渡公與從/子世將者相繼起更掌内外制同侍講讀俱為端明殿)¶
(學士搢紳歆艶為江左/衣冠之冠何其盛也)暑溽共惟台候萬福某方伺馬¶
首之東遣書横林道中被誨勤懇益見記存之厚樞省¶
<pb:KR4d0180_WYG_003-11b>¶
虛位佇聞超拜别行展慶不宣¶
某用新舊麤細雜木築一室嵗前當入居之聞公大木¶
數千章(前漢史貨殖傳云/木千章竹竿萬箇)方自儀真來而召節已行矣¶
昔白公丹竈敗之明日忠州刺史除書至殆此類也(白/氏)¶
(長慶集同㣲之贈郭虛舟詩云簡寂觀鐘後紫霄峯曉/時心塵未蠲潔火候遂參差萬壽覬刀圭干功失毫釐)¶
(先生彈指起姹女隨煙飛始知縁㑹間/隂隙不可移藥竈今日敗詔書明日追)¶
玉堂視草(金鑾遺事云太宗御飛白書玉堂之署四字/素縑二幅每字徑二尺餘淳化二年十月賜)¶
(學士承㫖蘇易簡時上謂宰相曰他日為翰林中美事/也今龕在玉堂前楣之上劉元城先生語録云且如玉)¶
<pb:KR4d0180_WYG_003-12a>¶
(堂兩字人多不解太宗皇帝常飛白題翰林學士院曰/玉堂之署盖此四字出李尋傳且玉堂殿名而待詔者)¶
(有直署在其側李尋時待詔黄門故云乆汚玉堂之署/至英廟嗣位乃命徹去元封中有學士上言乞摘上二)¶
(字復牓院門云沈存中筆談云故事玉堂中設視草臺/每草制則具衣冠㨿而坐今不復如此但存空臺而已)¶
金華進讀(金華殿名也前漢史翼奉傳曰孝文時未有/甘泉建章及上林中離宫又無髙門武臺麒)¶
(麟鳯凰白虎玉堂/金華之殿是也)極儒者之榮樞庭黄閣(漢舊儀曰丞/相聽事曰黄)¶
(閣/)自是超進且佇非常之聞也¶
别去屢見除書造外不即賛喜新政蒐㧞淹滯如已茂¶
老成持重擢居要津(唐杜工部集上&KR0330;左/丞詩云立登要路津)可為朝廷慶¶
<pb:KR4d0180_WYG_003-12b>¶
也即日秋髙恭惟台候萬福某䝉恩收召已解郡紱更¶
旬可至國門即遂扣謁¶
錢塘報聞亟解去更聞委書勞苦嘗草草具答矣比還¶
山中親客相過將迎彌月及是方小定不嗣音非敢懈¶
也即日共惟台候萬福聞㑹稽回禄(左傳鄭子産禳灾/於𤣥𡨕回禄𤣥𡨕)¶
(水神也回/禄火神也)居第不至驚擾否北扉代直(注見五巻/錢舍人帖)行且¶
即真(注見四巻/向侍郎帖)遂登政路庸慰延望(公行狀云兩除詞/掖三侍經幄亦入)¶
(翰林為/學士云)¶
<pb:KR4d0180_WYG_003-13a>¶
比聞榮躡八座(公行狀云紹興三年召為給事中進刑/部侍郎翰林學士知制誥兼侍講兼兵)¶
(部尚/書)意謂記室豈少一紙之書故不果進賀秋暑不審¶
台候何如少意德發(孫朝請/字德發)學博而行髙久安閒散去¶
年全真(張參政名/守字全真)薦比叔詣(孫翰林名/近字叔詣)又薦之德發云¶
與公布衣之舊特未也故不能無望豈非一鳴驚人必¶
在三年之後耶(史記淳于髠説威王以隠曰國中有大/鳥止王之庭三年不蜚又不鳴王知此)¶
(鳥何也王曰此鳥不飛則已一/飛沖天不鳴則已一鳴驚人)今因其行輒草草上狀¶
　　　與致政楊尚書(中修/)¶
<pb:KR4d0180_WYG_003-13b>¶
别去彌月時奉誨飭喜聞殘暑台候勝常序引納上衰¶
老廢學技止此耳(唐栁宗元集三戒黔之驢虎見之以/為神他日驢一鳴虎大駭逺遁然往)¶
(來視之覺無異能者益習其聲又近出前後終不敢搏/稍近益狎蕩倚衝冐驢不勝怒蹄之虎因喜計之曰技)¶
(止此耳因跳踉大噉斷/其喉盡其肉乃去云)大意言類篇集韻數巨公更兩¶
朝而能成功因之作類例啟悟後學又以公平生大節¶
附見一二致夙昔向慕之意(公集載切韻𩔖例序云余/少時讀司馬相如上林賦)¶
(間遇古字讀之不通始得顔師古音義從老先生問焉/累數十日而後能終一賦於是喟然嘆曰儒者之學自)¶
(六藝百家史氏之籍箋䟽之書無不學也河圖洛書山/鑱冡刻方言地志浮屠老子之言無不記也相如奏賦)¶
<pb:KR4d0180_WYG_003-14a>¶
(夸苑囿之大固無鬼冡神林萬里海外荒恠誕幻不經/之説尚書給札受一日之作固無二京三都覃思十年)¶
(雕琢肝腎之計賦奏天子見大說固無金華露門諸儒/進讀摘句分章之助而流傳數百嵗後班孟堅刪取其)¶
(要顔師古為之訓解學者讀之往往不通此六書韻學/之廢而士大夫不識古字之過也韓吏部云凡為文辭)¶
(宜畧識古字而世溺於所習履常蹈故讀書綴文趣了/目前不求其解至有伏獵侍郎弄麞宰相貴為公卿遺)¶
(臭千載可為太息宋沈約慨然閔古學之壊力振起之/思與天下共識龜圗鳥跡之遺趍髙領妙自謂入神旁)¶
(通曲暢律度精密難字過目無復含糊囁嚅之狀時有/王筠誦郊居賦而撃節稱善獨在雌霓一語文乆字順)¶
(各識其職髙下抑揚自中律度如流水髙山慶賞音之/一遇也𢎞農楊公博極羣書尤精韻學古篇竒字一覽)¶
(如素習崇寧中嘗召試中書進換史階擢三衞且顯用/矣㑹大臣當國欲用為臺諫排恨所不快者公笑謝不)¶
<pb:KR4d0180_WYG_003-14b>¶
(願也明日有㫖還復東頭供奉官進閣門祇候始見䟽/斥天下至今稱之今老矣强記洽聞劇談世事如精練)¶
(少年葢未衰也於是出平生所著切韻樂與學者共之/昔宋仁宗朝詔翰林學士丁公度李公淑増崇韻學自)¶
(許慎而降凡數十家總為類篇集韻而以賈魏公王公/洙為之屬治平四年司馬温公繼纂其職書成上之有)¶
(詔頒焉今楊公又即其書科别户分著為十條為圗四/十四推四聲子母相生之法正五方言語不合之訛清)¶
(濁重輕形聲開合梵學興而有華竺之殊呉音用而有/南北之辨解名釋象纎悉備具離為上下篇名曰切韻)¶
(類例/云)¶
新書聞季髙(劉侍郎名/岑字季髙)已為鏤版序引容少抒思納上¶
第留一兩版見待不嫌少緩也小兒䝉期待之過衰老¶
<pb:KR4d0180_WYG_003-15a>¶
追懲往詣但欲教咸耳一笑(前漢史陳萬年子咸年十/八以萬年任為郎有異材)¶
(抗直數言事刺譏近臣書數十上遷為左曹萬年嘗病/召咸教戒於牀下語至夜咸睡頭觸屏風萬年大怒欲)¶
(杖之曰乃公教戒汝汝反睡不聽吾言何也咸叩頭謝/曰具曉所言大要教咸讇也萬年乃不復言注云讇古)¶
(謟/字)¶
　　　與張侍郎(名九成字子韶/自號無垢居士)¶
異時窺見一斑(晉史管中窺/豹時見一斑)因知公不在餘子之後(後/漢)¶
(史禰衡傳衡唯善魯國孔融及𢎞農楊修常稱曰/大兒孔文舉小兒楊德祖餘子碌碌不足數也)分别¶
俯仰二十年恍如隔世而貴名暴白又如青天白日在¶
<pb:KR4d0180_WYG_003-15b>¶
十目之上也(唐韓愈與崔羣書云鳯凰芝草賢愚皆以/為美瑞青天白日奴𨽻亦知其清明又禮)¶
(云十目/所視)即日冬序晏温(前漢史郊祀志云汾隂得鼎以/禮迎祠至中山晏温如淳注曰)¶
(三輔謂日出清濟為晏晏/而温乃有黄雲故為異也)台候何如某潜深伏奥姓名¶
不復至公卿之門如聞存記流落每玷議論之餘遂遣¶
一紙而不能以累幅為禮也¶
自公冠殊科旋躋禁路而某已除籍為民(前漢史魏其/侯竇嬰不好)¶
(黄老太后怒除嬰/門籍不得入朝請)遂不相聞屬者就閒雖大鬱羣望而¶
進道益德盡閲天下人物於無適莫之中(語里仁云無/適也無莫也)¶
<pb:KR4d0180_WYG_003-16a>¶
(義之/與比)他日進服大寮如梓人之用羣材(唐栁宗元梓人/傳云裴封叔之)¶
(第在光德里有梓人欵其門願傭隟宇而處焉所職尋/引規矩繩墨家不居礱斵之器問其能曰吾善度材視)¶
(棟宇之制髙深方圓短長之宜吾指使而羣工役焉捨/我衆莫能就一宇其後京兆尹飾官署余往過焉委羣)¶
(材㑹衆工工執斧斤刀鋸皆環立向之梓人左執引右/持杖而中處焉量棟宇之任視木之能舉揮其杖曰斧)¶
(彼執斧者奔而右顧而指曰鋸彼執鋸者趋而左俄而/斤者斵刀者削皆視其色俟其言莫敢自㫁者其不勝)¶
(任者怒而退之亦莫敢愠焉畫宫於堵盈尺而曲盡其/制計其毫釐而搆大厦無進退焉既成書于上棟曰某)¶
(年某月某日某建則其姓字也凡執用之工不在列余/圜視大駭然後知其術之工大矣繼而嘆曰彼將捨其)¶
(手藝専其心智而能知體用者歟吾聞勞心者役人勞/力者役於人彼其勞心者歟能者用而智者謀彼其智)¶
<pb:KR4d0180_WYG_003-16b>¶
(者歟是足為佐天子相天下法矣/物莫近此也全文見本集二十巻)豈復僥倖於一試顧¶
以餘年向盡恐不及見功名之盛也¶
每得參政兄書(張參政名/守字全真)未嘗不嘆服髙致也賢者或¶
仕或已自繫公道通塞喜愠固不在我也(語公冶篇令/尹子文三仕)¶
(為令尹無喜色/三已之無慍色)江表氣候不齊所冀為斯文尊主自厚¶
以佇亨復¶
南北阻絶瞻遡莫喻此心伏奉誨函具審春寒台候萬¶
福盛名之下(唐史房琯賛云然盛名之下為難居矣/夫名盛則責望備實不副則訾咎深)四¶
<pb:KR4d0180_WYG_003-17a>¶
海所瞻翕而後張(老子㣲明篇云將/欲翕之必固張之)一飛九萬其孰禦¶
焉(南華真經云北溟有魚其名為鯤鯤之大不知其㡬/千里也化而為鳥其名為鵬鵬之背不知其㡬千里)¶
(也怒而飛其翼若垂天之雲是鳥也海運則將徙於南/溟南溟者天池也齊諧者志恠者也諧之言曰鵬之徙)¶
(於南溟也水擊三千里摶扶搖而/上者九萬里去以六月息者也)馳頌之私朝夕以冀¶
參政兄諸郎晨夕侍談燕子韶存記衰老每挂齒牙之¶
論(宋史謝眺好奬予人才士子聲名/未立宜其奬成無惜齒牙餘論)區區愧謝遂草一¶
書占叙感悰重厪賜報疊緘累幅髙辭偉麗健論英發¶
無左官戚嗟(易離卦六五出涕/沱若戚嗟若吉)不偶之嘆讀之竦然汗¶
<pb:KR4d0180_WYG_003-17b>¶
出别後學力乃至此耶拜貺彌月開闔百過字欲漫矣¶
猶未忍藏之什襲中也某愧處窮陋追訟昨非(陶潜云/覺今是)¶
(而昔/非)凡平生一言一動皆招尤速累之根本年來稍從¶
事佛書拊巻悵然如見舊國故都至于感涕(沖虛真經/云燕人生)¶
(於燕長於楚及老而還本國過晉國同行者誑之指城/曰此燕國之城其人愀然改容指社曰此若里之社乃)¶
(喟然而嘆指舍曰此若先人之廬乃涓然而泣指壠曰/此若先人之冡其人哭不自禁同行者啞然大笑曰予)¶
(昔紿若此晉國耳其人大慙及至燕真見/燕國之城社真見先人之廬冡悲心更㣲)意謂向上一¶
路不在文句中(唐裴休黄蘖禪師傳心法要序云獨佩/最上乗離文字之印唯傳一心更無别)¶
<pb:KR4d0180_WYG_003-18a>¶
(法又幽州盤山寳積禪師示衆云向上/一路千聖不傳學者勞形如猿捉影)而所閱桑門(僧/之)¶
(稱/也)千百輩無可晤語者子韶當是箇中人又相望數千¶
里無從摳衣一望下風(傳燈録益州保唐寺無在禪師/得法於無相大師杜鴻漸問師)¶
(頃嘗駐錫于此而復何往耶曰無住聞老/師居貴封大慈寺逺來摳衣忝預函丈云)第笑此佛堂¶
空空其無有也(傳燈録福州古靈神讃禪師本州大中/寺受業遇百丈間悟却回本寺受業師)¶
(一日澡身命師去垢師乃拊背曰好所佛殿而佛不聖/師回首視之師曰佛雖不聖且能放光乂語子罕篇云)¶
(有鄙夫問於我空空如也我叩其兩端而竭焉汾州無/業禪師聞馬祖禪門最盛特往瞻禮馬祖覩其狀貎瓌)¶
(瑋語音如鐘乃曰巍/巍佛堂其中無佛)¶
<pb:KR4d0180_WYG_003-18b>¶
　　　與周侍郎(字表/卿)¶
歸宿田里(東坡先生與陳輔之帖曰萬里海表不死歸/宿田里得疾遂有不起之憂前漢書循吏傳)¶
(序曰庶民所/以安其田里)榮悴殊塗(易繫辭下曰天下同歸/而殊塗一致而百慮)只有望¶
塵之嘆(晉書曰潘岳與石崇謟事賈謐/每候其出與崇等輒望塵而拜)即日冬寒台候¶
萬福某餘年向盡志節衰落皆非故我(東坡先生答李/端叔書云足下)¶
(所見皆故我/非今我也)獨有衰暮思故友此心炯炯(杜工部集偪/仄行徒步翻)¶
(愁官長怒此心炯炯君相識又奉/贈李八丈判官詩云炯炯更持久)不宣¶
異時廷唱公與沈元用相先後耳沈已登侍從而公佐¶
<pb:KR4d0180_WYG_003-19a>¶
小邑於宜黄(先生文集載撫州宜黄縣丞㕔記曰宣和/六年春太上皇御集英殿唱進士第覿時)¶
(以尚書員外郎參詳貢舉待罪廷中見周君執羔表卿/中甲科第二人臚傳一出自天子至於公卿左右侍從)¶
(之臣閹寺宫伯持楯執戈宿衞之士皆指目歆艶以為/寵明年太學選建師儒表卿以髙第入為傅士行且用)¶
(矣㑹乗輿幸江淮區内俶擾百官奔走失職頓仆道路/表卿曰方寸亂矣吾不能逺去吾親遂調宜黄丞以歸)¶
(云/)孜孜奉職澹然無㡬微見於顔靣及從公議稍申入踐¶
禁塗進小宗伯(先生文集載右朝奉大夫致仕周公廷/俊墓銘云廷俊生子曰執羔宣和末徽)¶
(宗御便殿策以當世之務奏篇上擢為第二除太學博/士歴踐臺省進禮部侍郎待制敷文閣典五大州為方)¶
(伯/)行且大用而雅量渾渾(晉史謝安嘗與孫綽等泛海/風起浪湧諸人並懼安吟嘯)¶
<pb:KR4d0180_WYG_003-19b>¶
(自若舟人以安為恱猶去不止安徐曰如此/將何歸耶舟人以言即回衆咸服其雅量)不見小異¶
大不榮小不辱來不拒去不追真一世之標表也(東坡/先生)¶
(趙清獻公神道碑云宰相韓琦嘗稱/趙公真人世標表葢以為不可及也)¶
辱餉蜀牋奇甚謹以下拜(左傳曰王賜齊侯/胙對曰敢不下拜)豈應怱怱¶
㸃汚也(王介甫次韻酬王徽之贈池紙詩云/怱怱㸃汚亦何忍嘉賜但覺難為辭)遣介時初¶
欲薦微贄(玉篇云贄肢利反/執玉帛也亦作摯)而公鼎貴(前漢書匡衡傳/匡鼎來注服䖍)¶
(曰鼎猶言當也應劭曰鼎方也顔師古/曰服應二說是也賈誼傳鼎盛義亦同)不敢恃平素觸¶
冐及是拜賜滋見存省之厚他日亦不復自間外也¶
<pb:KR4d0180_WYG_003-20a>¶
比上狀旋領報音具審即日殘暑台候萬福公方處顯¶
分領劇曹(前漢書食貨志曰外遣御史廷尉正監分/曹顔師古注曰曹輩也分輩而出使也)四¶
方之使持書闖門者踵相屬矣風義之篤不忘雅故(前/漢)¶
(書劉澤傳曰/今吕氏雅故)占詞累紙輸冩腑臟秪如在宜黄時何其¶
大耐官職如此也反復厚貺但極嘆仰不宣¶
自公領三銓(唐制選部例三銓尚書掌其一侍郎分其/一尚書所掌謂之尚書銓侍郎所掌其一)¶
(為中銓其一為/東銓銓各有印)洗手奉職(韓文公集少府監胡公珦神/道碑云公為監察御史主餽)¶
(給渭橋以東軍洗手/奉職不以一錢假人)如在宜黄時(先生文集載撫州宜/黄縣丞㕔記曰表卿)¶
<pb:KR4d0180_WYG_003-20b>¶
(發䇿殿中擢在第二以太學師儒之官屈佐一縣於瘡/痍塗炭之餘無屋廬以禦寒暑無吏卒以給使令無四)¶
(方之物以供朝夕之奉日治簿書於塵埃箠楚間且代/去矣乂增治垣屋繕器用以遺後之人益勤不懈宏毅)¶
(深博不見慍喜殆未可/以世俗趣舍量其心也)治跡藹然人人䝉頼矣某頃常¶
居此官(先生文集載謝吏部侍郎兼權直學士院表承/流支郡方叨在省之除擢貳選曹更代北扉之)¶
(直龎恩深厚省已凌兢臣聞虞書三載黜陟之文周官/羣吏誅賞之法歴峕千載分總四銓圖籍浩繁官曹猥)¶
(衆諸郎寄坐老/吏専家是也)條格(前漢書循吏傳曰以興化條顔師/古注曰凡言條者一一而䟽舉之)¶
(若木條/然也)只在羣胥佩囊中意所予奪郎吏不能措一辭¶
於其間(史記孔子世家曰筆則筆削/則削子夏之徒不能賛一辭)但仰屋嘆唶而已¶
<pb:KR4d0180_WYG_003-21a>¶
(玉篇唶子夜反廣/雅云唶唶鳴也)¶
日竚南轅具小舟郊見屬聞嚴召倍道馳去欲寓一書¶
亦不及殆是交一臂而失之也大暑共惟台候萬福某¶
歸田(晉陶淵明歸去來辭/云田園將蕪胡不歸)十五年安於所習杜門面壁¶
(注見二巻/楊樞密帖)以盡餘齒第未有見之日秪益惘惘不宣¶
傳車獨行萬里辭親而去想見倚閭之望(戰國策齊王/孫賈之母謂)¶
(賈曰汝朝出而晩來吾倚門而望/汝暮出而不還則吾倚閭而望)神明擁衞按節(前漢/書子)¶
(虚賦曰按節未舒顔師/古注曰按節猶弭節也)來還朝登禁門持槖入侍(前漢/書趙)¶
<pb:KR4d0180_WYG_003-21b>¶
(充國傳曰安世本持槖簮筆張晏注曰槖契囊也近臣/負囊簮筆從備顧問或有所紀也顔師古注曰囊所以)¶
(盛書也有底曰囊無底/曰槖簮筆插筆於首也)暮歸田舍(前漢書原陟傳/曰入其里宅)綵服¶
而趍(藝文類聚載列女傳曰老萊子孝養二親行年七/十嬰兒自娯著五色采衣嘗取漿堂上跌仆困卧)¶
(地為小兒啼或/弄烏鳥於親側)儒者之榮有過此者乎尚冀厚自持以¶
佇參樞之拜¶
比上問審已關聽(前漢書佞幸傳關説顔師古注曰關/説者言由之而納説亦如行者之有)¶
(關/津)春序寒燠不常台候復何如傳聞典貢舉亦儒學之¶
至榮但南渡已還(晉方士戴洋曰洛中/當敗人人自南渡)人物凋謝文詞¶
<pb:KR4d0180_WYG_003-22a>¶
骫骳(見臨安/王宰帖)非公在場屋時比也然一經題評便為世¶
凖(後漢許劭好覈論人物毎月更/其品題故汝南俗有月旦評)當復少變乎瞻見未¶
期為斯文自重(語子罕篇子畏於匡曰文王既沒文不/在兹乎天之將喪斯文也後死者不得)¶
(與於斯文也天之未喪/斯文也匡人其如予何)¶
胡令受代從妹將雛先歸云林憲罷去已絶榮望矣公¶
為力取漕臺一章比趍銓曹(注見/五帖)更䝉主張(莊子曰孰/主張是)¶
無復留難之吝小官孤寒有一時遭逄之異他日當銜¶
環(續齊諧記曰𢎞農楊寳嘗見一黄雀為鴟梟所摶墜/於樹下又為螻蟻所困寳愍之取置巾箱中養之唯)¶
<pb:KR4d0180_WYG_003-22b>¶
(食黄花百餘日毛羽成放之朝去暮還後怱與羣雀俱/來哀鳴遶室數日乃去一夕三更寳讀書未卧有黄衣)¶
(童子向寳再拜曰我王母使臣為䲭梟所摶䝉君拯濟/今當使南下不得復往且以悲傷以白環四枚與寳曰)¶
(令君子孫潔白位登三公扵此遂絶寳生/震震生秉秉生賜賜生彪四世為三公焉)吐珠以報(搜/神)¶
(記曰隋侯行見大蛇傷救而治之其後蛇銜珠以/報之徑盈寸純白而夜光可以燭室故歴世寳焉)區區¶
空言何足論詶¶
　¶
　¶
　内簡尺牘巻三¶
